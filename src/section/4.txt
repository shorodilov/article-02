***********************
Нам потрібні з досвідом
***********************

Найважливіша частина. Усі бажають кандидата з досвідом 30-ть років, і бажано
такого, щоб був молодше 25 років.

Як здобути той досвід?

Комерційний - тільки влаштувавшись на проект; і тут ви легко потрапляєте у
замкнене коло: щоб потрапити на проект вам бажано мати комерційний досвід.
Але не варто засмучуватись. По-перше вакансії є навіть для джунів, навіть в
Україні, навіть в 2025-му році. По-друге: я підкажу, як те коло розірвати.

Перші кроки
===========

Вам допоможуть "ходунки" для програмістів - змагання з програмування.
Існує сотня інтернет-ресурсів. З найбільш відомих та універсальних:
`codewars`_, `leetcode`_ та `hackerrank`_.
А подекуди рекомендовані платформи є безпосередньо в документації технології,
яку ви вивчаєте.

.. _codewars: https://www.codewars.com/
.. _leetcode: https://leetcode.com/
.. _hackerrank: https://www.hackerrank.com/

Набір задачок та функціонал у всіх приблизно однаковий. Тому можете обрати
банально за виглядом зовнішньої обгортки та набором і розташуванням кнопочок.

Суть проста:

#. Обираєте задачу
#. **Уважно** читаєте завдання та критерії його виконання
#. Роздивляєтесь надану до задачі теорію
#. Пишете код в інтегрованому редакторі
#. Запускаєте код
#. За наявності помилок: виправляєте та повертаєтесь на попередній крок
#. Запускаєте тести
#. За наявності провалених: виправляєте та повертаєтесь на попередній крок
#. Розглядаєте розв'язок завдання від інших
#. Починаєте з першого кроку

Два-три тижні щоденних занять вистачить щоб довести використання загальних
операцій мови, бібліотеки чи фреймворку до автоматизму.

Тут єдина порада: обирайте задачі свого рівня. Ви робите це не для того, щоб
у вас був найвищій рейтинг на платформі, а для тренування. Завдання низького
або середнього рівня чудово підходять для відточування бази, у той час як
складні зроблені здебільшого для того, щоб кинути виклик тим, хто вже гарно
цю базу знає та вміє нею користуватись.

Якщо застрягли на якомусь завданні, то відкладіть його на потім, і переходьте
до наступного. Використовуйте внутрішній форум для обговорення завдання, але
пам'ятайте що я казав про форуми у попередньому розділі. І не просіть надати
вам готовий для виконання код. Ваша ціль не виконати як більше завдань, а
відточити свої навички - у тому числі навичку розв'язувати описану проблему.

І тренуйтесь щодня (на вихідних можна перепочити). Най це буде 5 хвилин, але
кожен день; результат буде ліпшим від багатогодинних сесій раз на місяць.
Загалом бажано відвести собі пару годин у зручний для вас час. Але розподіляйте
навантаження з розумом: не біда припинити сесію коли втомились.

Гадаю це очевидно, але робіть це паралельно з теоретичним навчанням, поступово
збільшуючи частку практики.

Пет-проекти
===========

Щойно ви засвоїли базу, час побудувати щось грандіозне (або не дуже). На цьому
етапі можна покинути тренувальні платформи, хоча на них також можна знайти собі
повноцінний проект, а не тільки "напиши функцію, що знаходить n-число у
послідовності Фібоначчі" [#]_.

.. [#] Класична задача, щоб потренувати рекурсивні алгоритми.

Про важливість пет-проектів говорили неодноразово. Це дозволяє прокачати свої
вміння з максимальним ККД.
На DOU є `стаття <https://dou.ua/forums/topic/43554/>`_, до якої мені особливо
і додати нема чого.

Єдина проблема яка вас буде спіткати - відсутність фідбеку.
Це класична ситуація:

    \- Та що воно мені надасть? Я 20-ть років за кермом.

    \- Ага. І всі 20-ть років ти водиш як мудак.

Для пет-проекту вам буде надзвичайно важко зібрати команду, і навіть якщо це
вам вдасться, то складатись вона буде з таких самих новачків, як ви. А тому
ви або працюєте цілком самостійно, і не отримуєте обгрунтованої критики своєї
праці зовсім, або за браком досвіду вам вказують тільки на щось дуже банальне.

І тут вам найліпше буде або вигадати щось прямо дійсно гарне, що приверне
увагу спільноти (ідеально повторити успіх Цукерберга [#]_).

Або ж доведеться доєднатись до команди якогось новачка, який прочитав цю або
схожу статтю. Потрапити на пет до досвідчених програмістів для вас майже
неможливо.

.. [#] Я не кажу, що вам треба зробити ще один клон Facebook;
       я маю на увазі вигадати щось аналогічне тому, чим Facebook став для
       свого часу.
       Але чи дійсно ви бажаєте клацати по кнопках з такими талантами?

Проекти з відкритим кодом
=========================

А ось це - дійсно гарний варіанти. Повірте, нікому той ваш магазин, який
ви зробили у якості самостійного проекта не цікавий, і в більшості випадків
навіть дивитись його не стануть. А досвід участі в open source проекті
цілком може розцінюватись як комерційний. Це і є вихід з того самого кола:
щоб доєднатись до проекту потрібен досвід, який можна здобути на проекті.

Ви вивчили якийсь веб-фреймворк? Подивіться які проекти з відкритим кодом
зроблено за допомогою цього фреймворку. Знайдіть такий, про який знає і
користується більше 3-х людей, прочитайте його CONTRIBUTING гайд [#]_ та
запропонуйте свою допомогу. Повірте, вам будуть раді і знайдуть завдання для
вас. Навіть якщо ваш код не приймуть - то спільнота зробить розгорнуте ревью
та вкаже вам на усі невдалі рішення та кучеряві місця.

.. [#] Опис того, як інші можуть зробити свій внесок в проект.

Як бонус - ви здобуваєте навички праці в команді, що підвищує вашу цінність
у очах рекрутера на +100. А якщо гарно співпадуть обставини, то ще й здобудете
собі впізнаваність спільноти, нехай навіть маленької.

У цього варіанта фактично немає значних мінусів. Принаймні я їх не бачу.
На виході з проекту особливо старанні або ж хитрі зможуть податись одразу
на мідловську позицію [#]_.

.. [#] Я особисто чув про декілька таких випадків від людей, яким цілком
       довіряю. Та й технічно я не бачу жодних перешкод це зробити.

А можуть одразу взяти в умовний Google. Багато таких проектів або напряму
підтримується великими компаніями, або ж великі компанії уважно за ними
спостерігають. Вірогідність мала, але не нульова.

Декілька абзаців про проекти
============================

Незалежно від того, вирішили ви додати до портфоліо власний проект
або доєднатись до існуючого, шукайте цікавий вам домен і використовуйте досвід
та знання, які у вас вже є.

Наприклад ви були електриком, то зробіть бібліотеку для розрахунку поперечного
перетину проводів, або застосунок для підбору компонентів у електрощитову.

Ви цікавитесь птахами і щойно вивчили основи ML та PyTorch? Зробіть інструмент
який розпізнає пташок на фото та відео, та надає посилання на відповідну
сторінку вікіпедії. Такий вже є? Дослідіть його код, та запропонуйте додатковий
функціонал. Такий є, але не у відкритому доступі? Бінго - ви будете автором
першого.

Згадайте, якого інструмента вам не вистачало до того, як ви почали своє
навчання - і зробіть його. Най це буде щось мале, най воно буде кривеньке.
Це буде мати набагато більшу цінність, аніж задовбащі усіх інтернет магазини
та клони інстаграмів.
