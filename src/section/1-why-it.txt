***************
Воно вам треба?
***************

Я не угораю!

IT - це доволі динамічна професія. Тільки за моє життя в ній сталось декілька
насправді революційних подій. І вам доведеться працювати у оточені, яке увесь
час змінюється, і змінюється не вами.

Ви обрали стати IT-цем.
Гарно поміркуйте над тим, що саме мотивувало вас прийняти таке рішення?
Гроші? Стабільність? Це доволі швидкоплинні фактори.

Я приведу простий приклад:
моряки були тисячі років тому, і будуть тисячі років після нас; що стосується
IT, то я б не ставив на те, що ця індустрія доживе у знайомому нам вигляді до
кінця наступної декади.

Пристойно заробляти може будь-який професіонал. Як приклад, нещодавно електрик
за три години праці взяв суму, яку я заробляю три дні. Ситуація на ринку праці
така, що досвідчені програмісти місяцями не можуть знайти проект, а розробники
середнього рівня подаються на вакансії джунів. IT-курси випускають джунів на
ринок праці пачками. Конкуренція для молодого спеціаліста була, є і буде дуже
висока.

Я не намагаюсь вас відмовити! Я тільки наголошую на тому, що ви **маєте** дуже
свідомо ставитись до свого вибору і розуміти усі наслідки та виклики, до яких
він призведе. Особливо, якщо напрямок вашого фаху змінюється геть в інший бік.

Яким був мій шлях
=================

Ніяких цікавих історій: шлях був настільки тривіальним, наскільки це можливо.
Доволі пізно для свого часу я спробував написати комп'ютерну програму - і я
впорався. Не бажаю здатись хвальком, але у мене був хист до цього. Навіть за
браком гарної теоретичної бази, мені вдалось з наскоку зрозуміти концепції
структур даних та процес відладки. Інформації геть не вистачало: інтернету у
моїй місцевості не було навіть через модем, підходящих книжок в бібліотеці
також не було. А тому деякі підходи, мені довелось хіба не винайти наново
у свій унікальний спосіб (звісно реалізація була м'яко кажучи кривенька).
І саме тому я пішов навчатись, щоб мені надали те, чого так не вистачало.
А потім я працював: робив прошивки для станків, адміністрував кластер баз
даних, писав прикладний софт, проектував системи... Так і займаюсь цим досі.

Я розповів це до того, що я саме **бажав стати розробником**.
Ані великі гроші, ані висока популярність тоді у професії не спостерігались.
Модно було ставати юристами або фінансистами. А гарна зарплатня асоціювалась
з інженерами.
