********************
Настав час навчатись
********************

Отже, час прокачати свої навички. Є дуже багато шляхів це зробити. Розбиратись
з усіма я не стану: по-перше всіх я не знаю, а про деякі навіть не здогадуюсь;
по-друге - у такому разі ця стаття перетвориться на повноцінний буклет, а я б
бажав залишати її стислою.

Якщо з висоти глянути на всі можливі варіанти, то загально їх можна розділити
на дві великі групи: у першій ви керуєте своїм навчанням, у другій хтось робить
це за вас. І не слід сприймати цей поділ як "добре - погане": відверто не дієві
варіанти є в обох групах, і ми не будемо їх торкатись. А деякі опції мають
настільки змазані кордони, що дуже легко перетікають з одного табору до іншого.

Почнемо з того, що на поверхні. З IT-курсів, де вам запропонують пройти наперед
визначену програму. Ця ж категорія одночасно є найбільшою. Тому мені доведеться
розділити її додатково.

Профільна вища освіта
=====================

Придивіться до "комп'ютерних" спеціальностей, які викладають в наших вишах.

Хтось може спитати: "Ти мабуть жартуєш? Які це в біса курси?" Перевіримо чек-
лист: наперед визначена програма, критерії оцінки, встановлені часові рамки.
Це IT-курси на максималках. Вам навіть доведеться декілька семестрів вивчати
суміжні (а іноді взагалі не суміжні) предмети. Одночасно цей варіант надає
найкращу підготовку і, якщо ви обрали денний формат, гарні знайомства.

З мінусів:

- триває доволі довго
- вимагає багато важкої та кропіткої праці та високого рівня самодисципліни
- потребує вагомих фінансових вливань [#]_

.. [#] Звісно є варіант пройти на бюджет. У такому разі якийсь час (можливо
       навіть увесь час вашого навчання) вам будуть платити яку-не-яку
       стипендію.

По завершені отримаєте диплом, на який ніхто не буде дивиться.
Але в Європі може стати в нагоді. А можна одразу прицілитись на закордоні
університети.

Зазвичай цим варіантом користуються наймолодші, а світчери обходять його
стороною.

Тут особливо й додати нема чого. Просто обирайте ВНЗ за покликом серця та
можливостями, і звертайте увагу на рейтинг, відгуки та умови. А далі
навчайтесь та зростайте.

IT-курси при компаніях
======================

Частенько звуть себе академіями. Чи не найкращій варіант з наявних.
З тих, які я знаю, викладають тут доволі досвідчені люди [#]_.
Потрапити сюди не так легко, як на звичайні комерційні курси,
але і вірогідність того, що залишитесь працювати після завершення в тій самій
компанії далеко не нульова.

Цей варіант представляє концентровану та скорочену версію попереднього.
З навчальної програми викинуто усе, що не стосується робочого процесу
безпосередньо. Окрім вивчення якоїсь мови програмування та її фреймворків,
вас навчать користуватись супутніми технологіями: системи контролю версій,
хмарні сервіси, засоби відладки та моніторингу, тощо. На відміну від ВНЗ
навчають тому, що актуально тут і зараз, що можна розцінювати одночасно і як
плюс, і як мінус - залежить від кута зору.

.. [#] Якось я проходив співбесіду, де технічним інтерв'юєрами були як раз
       викладачі з такої академії. І виглядало це якось так: "Привіт. Я Іван.
       У мене 15-ть років досвіду праці на проектах різного напрямку. Зараз
       працюю з високо-навантаженим сервісом для американського ретейлера.
       А загалом я працював з..." І людина просто перелічувала усі мови
       програмування, фреймворки та технології про які я тільки хоча б раз чув.
       "Якщо у мене буде недостатньо компетенції щоб тебе оцінити,
       то ось Михайло. У нього стаж 30-ть років..."
       А я сидів на стільці та думав: "Досить мене лякати!"

За зрозумілих причин, дозволити тримати такі академії можуть хіба що великі
компанії.

Комерційні IT-школи
===================

Вони ж відомі як IT-курси.
Той самий ширпотреб (або кому більше подобається мейнстрім), куди йде
більшість. Тому на цьому варіанті я пропоную затриматись довше.
За останні роки їх наплодилось дуже багато. Нові школи відкриваються увесь час,
а якісь зачиняються не витримавши змагання з конкурентами.
В умовах доволі жорсткої конкуренції мають постійно вдосконалювати навчальні
програми, а ж відділ маркетингу має витворяти дива гнучкості.

Про гарантії працевлаштування
-----------------------------

Щоб затягти до себе ще одного студента в хід йде все. Найпотужнішим аргументом
було і залишається "гарантоване працевлаштування". І тут ви маєте затямити
тільки одне - **ніяка школа не може цього вам гарантувати**! Мінімум необхідний
для цього: фільтрація студентів, гарно налаштовані додаткові процеси, жорсткий
контроль персонального прогресу, 3 (а краще 4) ментори закріплених за групою,
і ще купа всього дріб'язком. Школа, яка візьме на себе такі забов'язання, за
рік (а то й швидше) просто буде витіснена на фіг з ринку.

  Працевлаштування залежить тільки від вас, трохи від вашої удачі,
  і спроможності не пропустити свій шанс.

  -- Малєєв, Д.:cite:`dou:it-shovel`

Тому не ведіться на обіцянки влаштувати вас працювати у софтсерви та єпами.

Про студентів
-------------

Друге, що треба затямити - ніяка школа не може вас чогось навчити, якщо ви не
робите цього самостійно. Тобто наступний варіант не працює:

#. Заплатити за курс
#. Дочекатись його завершення
#. Почати працювати в Google
#. ...
#. PROFIT

Навчання - це тяжка праця, і за дуже обмежений час вам доведеться засвоїти
вагон абсолютно нової для вас інформації, навчитись її правильно застосовувати,
і не забувати щоденно практикуватись. Для цього вам знадобиться мати чіткі
мотивацію та її розуміння, трохи хисту, багато старанності, жорстку дисципліну,
та мега організованість. Без цього шанси засвоїти матеріал вчасно та на гарному
рівні майже нульові. Але людина з такими якостями, впорається з опануванням
професії і без курсів; школа в найкращому випадку надасть буст та скорегує
напрямок.

І я маю зробити на цьому наголос: **IT-школа це не чарівна коробка, в яку ми
кладемо камені, а дістаємо діаманти**! Люди тут не змінюються.
Ті, хто приходить навчатись - навчаються, і йдуть з новими знаннями та
навичками. Ті, хто приходить з думкою "Заплатив X тут, і тепер буду отримувати
100X там" - з цією ж думкою і виходять.

Якщо ви вже обрали варіант пройти будь-який курс, то ставтесь до цього свідомо
та відповідально від самого початку. Інакше, краще задонатьте ті грощі на ЗСУ,
їй богу усім ліпше буде.

Про викладачів
--------------

Ці люди - чи не найважливіші. По факту, найліпше що може зробити школа - звести
вас та досвідченого спеціаліста в одній точці часу-простору та надати вам усе
необхідне для продуктивного обміну досвідом. Я заздалегідь вибачусь, але можете
сприймати менеджерів школи як сутенерів, яким ви платите за ментора-домінанта.

А тепер трошки математики (нічогенький такий стрибок від БДСМ аналогій).

Мабуть, ні для кого не буде секретом, що викладачі в своїй більшості поєднують
працю розробником з викладанням. Так от, наші школи можуть запропонувати своїм
викладачам збільшити місячний дохід максимум на 10%, а зазвичай і того менше.
При цьому обсяг роботи збільшується в півтора рази.
Якщо ви думали, що справа викладача завершилась на тому, щоб відчитати лекцію і
піти пити смузі, то це не так.
Відповідальний викладач, який піклується про своїх підлеглих, і намагається
розкрити їх потенціал буде:

- читати лекцію
- наповнювати лекції [#]_ додатковим матеріалом
- оновлювати навчальну програму
- оновлювати домашні завдання
- перевіряти домашні завдання
- вигадувати для студентів модульні задачки
- перевіряти модульні задачки
- спілкуватись з кожним студентом персонально на перервах та поза класом
- звітувати перед школою за успіхи своїх студентів
- ... і ще багато чого

.. [#] або позалекційний час, за який йому не заплатять

Я гадаю легко зрозуміти, що це геть не рівноцінний розмір. А тому викладати
будуть [#]_:

- Вчорашні студенти цих же самих курсів, які не змогли знайти собі працю, і
  погоджуються на будь-який додатковий заробіток.
- "Професійні" викладачі, які роками гастролюють з одним і тим самим
  матеріалом між декількох курсів (частенько що в різних школах).
- Низькооплачувані спеціалісти, для яких частка доходу від школи співрозмірна
  з компенсацією за основною діяльністю.
- Гарні спеці, які дропнуть майже усе, окрім начитки лекцій.
- Гарні спеці, яким просто подобається процес викладання.

.. [#] Розподіл умовний, насправді груп набагато більше, але цей розділ і без
       того виходить дуже великим.

Ваше завдання, як абітурієнта, усіма силами намагатись потрапити на курс, який
веде представник останньої категорії. Коли ви вибрали напрямок - наприклад C# -
вашим завданням буде обрати собі вчителя. IT-школи співпрацюють зі своїми
викладачами за форматом підряду. Тобто школа визначає список тем, які має
покривати курс, а далі викладач вільний робити що бажає. Більшість просто
скористується матеріалами, які надасть школа. Але дехто буде усіма силами,
допоки не згасне внутрішній запал [#]_, зробити щось корисне.

.. [#] А це обов'язково станеться, це тільки питання часу.

Як зрозуміти хто є хто?

Найочевидніший спосіб - шукати відгуки про викладачів цікавого вам курсу.
Так, відгуки про школу та курс не такі корисні.
По-перше: адміністрація школи завжди вигадає, як додати собі позитивних
відгуків.
По-друге: люди, яким просто не подобається саме явище IT-шкіл,
але які не мають до підготовки новачків жодного відношення [#]_, завжди
закинуть до відгуків негатив.
По-трете: яка вам різниця, що Python в цій школі викладає супер чел,
якщо ви бажаєте робити ігри на Unity?

.. [#] І швидше за все взагалі не знають як це робити.

Не знайшли? Можна спитати на тому ж DOU, або знайти випускників курсу у
LinkedIn. Але пам'ятайте: ви шукаєте відгуки не про школу, а про конкретний
курс та конкретних людей.

А можна переглянути активність цікавих вам людей на GitHub. Маю зазначити, що
деякі дуже гарні спеці не мають *особистих* акаунтів, тому відсутність такого
не обов'язково свідчить про щось погане. Але наявність і стабільні код ревью та
оновлення навчальних репозиторіїв вже багато каже на користь.

Не зайвим буде переглянути активність на LinkedIn також. Але також пам'ятайте,
що гарний викладач не обов'язково дуже соціально активний. Тут діє така ж
логіка, як з GitHub.

Індивідуальні репетитори
========================

Принцип той самий, як у IT-курсів. Просто тут відсутній посередник у вигляді
IT-школи. Тому я не буду повторюватись. Хіба знайти буде в рази складніше.
Індивідуально будуть викладати:

- "Професійні" репетитори, що є аналогом (а може і тим ж самими людьми)
  "професійних" викладачів з попереднього розділу.
- Студенти (або нещодавні випускники) профільних вишів
- Гарні спеці, які погодяться повозитись з вами "по блату".

Як бачите, тут вам треба в ідеалі або знати людину особисто,
або ж мати посередника у вигляді спільного знайомого.

В цілому, можна спробувати домовитись з викладачем тих самих IT-курсів щодо
індивідуальних занять. Але моя практика підказує, що шанс виграти в лотерею
вищій, ніж шанс отримати згоду.

І будьте готові, що вам влаштують співбесіду.
Дійсно гарний спеціаліст не буде витрачати свій час на "кота у мішку".

Самонавчання
============

    \- Який дистрибутив Linux обрати для перегляду порно?
    \- Оскільки ви полюбляєте усе робити своїми руками, то безумовно Arch.

    -- Хтось з інтернету [#]_

.. [#] Як арчевод з багаторічним стажем скажу, що жарт дотепний,
       але застарів років так на 10-ть. (прим. авт.)

Один з найкращих варіант, але водночас найскладніший.

Плюси тут очевидні. Ви самостійно обираєте що саме, на яку глибину, коли і як
довго вивчати.
Але уся відповідальність також цілком на вас (хоча, а коли було інакше?).
Також, не очікуйте на вагому допомогу, якщо [#]_ зловите ступор.
Усе робите самостійно, і колупаєте дебагер та читаєте документацію також.

Існують тематичні спільноти: форуми, чати в Telegram та Discord, топіки на
Reddit, зрештою є Dou та StackOverflow.
Більшість з них буде на половину населена такими ж саме шукачами пригод як ви,
на іншу - токсіками, які прийшли туди самостверджуватись на вашому фоні.
І час від часу туди буде заходити одна-дві людини, хто дійсно піклується про
підростаюче покоління, та щіро бажає допомогти [#]_.
Найбільшу допомогу тут вам нададуть колеги по навчанню, які пройшли трошки
далі вашого, а можливо закрили цікаву вам тему буквально вчора.
Тому не дивуйтесь, якщо відповідь буде більш схожа на опис якогось магічного
ритуалу - цілком можливо, що ваш візаві сам не розуміє, яким чином воно взагалі
працює.
Випади розумників, якщо в них нема прямої відповіді на ваше питання, ліпше
ігнорувати.

Загалом, не дуже звертайте увагу на таке явище як токсичність форумів.
В професійних командах такого або нема взагалі, або воно на мінімальному рівні
і сприймається швидше як дружне підтрунювання. А на допомогу колеги прийдуть
завжди, бо ви - частина команди, і частина корабля. Лишилось тільки до тієї
професійної команди потрапити.

.. [#] Тут буде більше доречне слово "коли".
.. [#] Принаймні до того часу, поки їм не набридне по 100-му колу повторювати
       одну і тут ж саму платівку, чи відправляти вам посилання на відповідь,
       яка вже декілька років висить у сусідньому чаті.
       Тоді вони або з'являються все рідше, поки з рештою не зникнуть назавжди;
       або перебігають до токсичного табору і починають відриватись на повну
       (і не дай вам боже звернутись до них за хвилину після цього переходу).
