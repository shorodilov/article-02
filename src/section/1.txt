***************
Воно вам треба?
***************

Я не угораю!

IT - це доволі динамічна професія. Тільки за моє життя в ній сталось декілька
насправді революційних подій. І вам доведеться працювати у оточені, яке увесь
час змінюється, і змінюється не вами.

Гарно поміркуйте над тим, що саме мотивувало вас прийняти таке рішення?
Гроші? Популярність? Це доволі швидкоплинні фактори.

Я наведу простий приклад:
моряки були тисячі років тому, і будуть тисячі років після нас; що стосується
IT, то я б не ставив на те, що ця індустрія доживе у знайомому нам вигляді до
кінця наступної декади.

Пристойно заробляти може будь-який професіонал. Як приклад, нещодавно електрик
за три години праці взяв суму, яку я заробляю три дні. Ситуація на ринку праці
така, що досвідчені програмісти місяцями не можуть знайти проект, а розробники
середнього рівня подаються на вакансії джунів. IT-курси випускають людей на
ринок праці пачками. Конкуренція для молодих спеціалістів була, є і буде дуже
висока.

Я не намагаюся вас відмовити! Я тільки наголошую на тому, що ви **маєте** дуже
свідомо ставитися до свого вибору й розуміти усі наслідки та виклики, до яких
він призведе. Особливо, якщо напрямок вашого фаху змінюється геть в інший бік.

Дозвольте проілюструвати важливість свідомого вибору: як унутрішня мотивація
важливіша за зовнішні фактори.

Яким був мій шлях
=================

Ніяких цікавих історій: шлях був настільки банальним, наскільки це можливо.
Доволі пізно для свого часу я спробував написати комп'ютерну програму - і я
впорався. Не бажаю здатися хвальком, але в мене був хист до цього. Навіть за
браком гарної теоретичної бази, мені вдалось із наскоку зрозуміти концепції
структур даних та процес відладки. Інформації геть не вистачало: інтернета в
моїй місцевості не було навіть через модем, підходящих книжок у бібліотеці
дуже мало. А тому деякі підходи, мені довелося хіба не винайти наново
у свій унікальний спосіб з різним ступенем кривизни та кучерявості.
І саме тому я пішов навчатись, щоб мені надали те, чого так не вистачало.
А потім я працював: робив прошивки для станків, адміністрував кластер баз
даних, писав прикладний софт, проектував системи... Так і займаюся цим досі.

Я від самого початку **бажав стати розробником**. Рахуйте це було покликанням.
Ані великі гроші, ані висока популярність тоді у професії не спостерігались.
Модно було ставати юристами або фінансистами, гарна зарплатня асоціювалася
з інженерами. А мені просто подобалося створювати прикладний софт: спочатку для
власного користування, згодом для інших.

Тому я закликаю вас ще раз переглянути власну мотивацію - вона має бути
достатньо сильною та усвідомленою, і вона не має покладатися на швидкоплинні
фактори.
